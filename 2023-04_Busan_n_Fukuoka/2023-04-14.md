# 2023年4月14日 - 海之中道 -> 博多

一瞓醒就見到博多港，隻船埋岸喇，終於見到漢字喇...

執好哂嘢落船，又要排隊等撘𨋢...

去到入境大堂，見到 8個櫃檯，得 3個有人。外國人入境條龍好長，因為超過 9成嘅係韓國人。咁我哋就乖乖咁等啦...

海路入境同撘飛機都係一樣嘅，要先喺 Visit Japan Web 預先登記好。有齊哂 QR Code 同申報嘅話入境其實都好快。
未到 8點落船，8點半已經離開咗博多港國際 Terminal嘞。 4月初仲聽到日本機場入境要等 1-2 個鐘，我哋經水路入境快過撘飛機入境。

## 海之中道海濱公園

今次去福岡我哋揀咗住博多，唔住天神。撘的士嘅話，博多站同博多港太約係 10分鐘車程左右。
不過費事揗嚟揗去，所以決定去海之中道海濱公園，因為有一隻船由博多港﹙國內碼頭﹚出發，15分鐘就去到。
預先做好功課，知道碼頭裏面有 coin locker，我哋就嗱嗱聲將啲行李寄好，跟住去搵嘢食。
因為落雨，而且仲好早，所以未有咩舖頭開咗門，只係得一間食漢堡包嘅舖頭開咗，咁就入去食啦。
食完，買咗船飛就等上船。

同我哋一齊嘅仲有一班中學生，似乎佢哋今日去海之中道旅行。不過今日天氣嘛嘛哋...

話都冇咁快就落船嘞。由碼頭出發行大約 10分鐘左右就去到海之中道海濱公園。

買咗飛入到去，第一時間去近住西邊入口嘅單車中心租單車。租單車好似其他舖頭咁係買飛嘅。
我哋打算租全日，因為底的。但係職員叔叔就建議我哋買三個鐘，因為下晝會落雨。
作為香港人，我哋就梗係唔理租全日，費事遲咗還車要比多啲錢啦。
一出車，我哋就去搵動物嘞。海之中道海濱公園十分之大，而且規劃好哂人行同單車嘅路線，踩單車踩得好舒服好放心。
第一站我哋去動物之森﹙[海の中道海浜公園 動物の森](https://uminaka-park.jp/animal/)﹚，睇園裏面嘅動物。

海之中道除咗有水族館之外，仲有好多陸地動物添。大隻嘅有羊駝、綿羊、袋鼠，細隻嘅有兔仔、馬騮仔、雀仔。
同其他動物園一樣，遊客可以買飼料餵佢哋食添！

睇完動物有啲餓，喺地圖搵一搵餐廳 Wonder Shuttle 喺邊([ワンダーシャトル](https://uminaka-park.jp/facility/wonder-shuttle/))，然後就輕輕鬆鬆踩單車出發。
食嗰方面，我哋唔係太大期望。都係一般動物園餐廳嘅質素啦。

食飯嘅時候，雨越落越大。我哋食完都唔可以即刻走。
等到啲雨稍為細咗，我哋就出發去下一個點，就係森之家([森の家](https://uminaka-park.jp/facility/morinoie/))
森之家裏面有一間做手工嘅房，唔使預先登記，直接入去就可以嘞。我哋去嗰日無咩人，所以隊都唔使排。
森之家裏面有各種各樣喺海濱公園收集返嚟嘅種子、木頭、樹枝，利用埋佢哋提供嘅木工工具，畀遊客自己造紀念品。

造完紀念品，雖然落好大雨，但係我哋都去咗海之中道水族館嗰邊，想睇吓嗰度嘅精品店有冇細細隻嘅水豚公仔賣。
踩單車係可以去到水族館嗰邊，不過無入場券就入唔到去。最後都因為太大雨，而且都下午有 3點，所以我哋就決定還車走嘞。

離開海之中道之後，我哋就會 check-in 我哋喺博多嘅屋企。因為都有啲時間先至去到，所以我哋臨走之前去咗 [Play Cafe](https://uminaka-park.jp/facility/play-cafe/)，食埋個 tea 先去坐返今朝嚟嗰隻船返去博多港。

## 博多雞煲

返到博多港，我哋去拎返啲行李，去超市買少少食物同飲品，我哋就坐的士去博多嘅屋企。
由博多港去博多站大槪都係 15-20 分鐘車程，一陣間就去到我哋住嘅地方喇。整理一吓之後，我哋就去食飯。

因為好多介紹博多美食嘅都會推介嘅雞煲同內臟煲，所以我哋就搵咗一間試吓。
搵到嘅係喺博多有好多間分店嘅[華味鳥](https://www.hanamidori.net/lp_cn)。
店員帶咗我哋入座之後，就同我哋睇吓我哋大槪食幾多，搵返一個啱嘅 set 嘅畀我哋。
個 set 有前菜、雞煲、飯/麵同甜品。店員會等你食完一樣再上另一樣。
日本人食嘢，程序講究就係人都知。最特別嘅係估唔到連鎖店都一樣一絲不苟，由飲雞湯到食雞煲都係由店長去 serve 嘅。
個雞煲係好食嘅，點好食法就唔寫嘞，想知/回憶返就再去食吓。不過呢個經驗非常好，而且唔算貴，值得。

之後嗰啲，都係行吓博多站側邊啲商場啦，超市啦，3 coins 咁啦。

[返去行程主頁](https://github.com/carlosclk/trips/tree/main/2023-04_Busan_n_Fukuoka)
