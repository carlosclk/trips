# 2023-04-11 出發去釜山

## 終於有得飛喇

一早都知道有好多人離港旅行，而且亦都預咗喺機場食早餐，所以一早六點鐘就起身，執好嘢，就撘的士出發去機場。
因為 Terminal 2 無咗，所有離港嘅都喺哂 Terminal 1。Terminal 1 7樓出面停車嘅地方非常擠塞多車。
去到機場太約 7點半，距離預定起飛時間有差唔多兩個鐘，HK Express嘅 Counter 仲未係好多人。大家都有備而戰。

Check-In 咗之後就落返去 5樓 Delifrance 食早餐。再去買定啲御結先去離境大堂。
因為 HK Express 係廉航，所以除咗出 business trip 之外都唔會喺 Terminal 1 上機。

架機滿座嘅，大家都好快就上哂飛機等開喇。起飛無耐都係做指定動作：填表同換 Sim 卡。
雖然喺飛之前嘅 4月 1日開始，韓國取消咗香港人要申請 K-ETA 嘅規定，但似乎如果你申請咗嘅話，入境嘅時候都係可以用嘅。
我哋就無申請，照舊填紙啦。三個鐘後，我哋班機就降落金海國際機場喇。

釜山機場唔係好大，好快就入境攞行李喇。

## 去住嘅地方

攞返行李之後由 3號出口離開機場。過對面馬路轉右，行幾分鐘後就到單軌列車站。車站裏面有好嬸嬸幫你用售票機買飛 / 儲值卡增值。
雖然佢哋唔識聽英文，但佢哋都知道我哋係遊客，完全可以幫到我哋買車飛同增值。

買好飛，我哋就去撘單軌列車喇，目的地係***沙上站***。去到再轉地鐵。***沙上站***係需要出閘嘅，再撘𨋢落地下街。
地下街都有姨姨會幫你㩒好售票機，等你唔會買錯。不過入閘就要小心，唔好入錯方向，唔係就行冤枉路。

由沙上撘去海雲台站大約要 8個字。

去到海雲台站，我哋由 3號出口上地面。搵出口嘅時候無留意到指示，Kakao Map亦都冇提示，後來先發現原來 5號出口嗰邊有𨋢撘。

跟住 Airbnb 個 host 嘅指示，大約行 10分鐘就去到住嘅地方。
個入口係有啲難搵嘅，好在 Kakao Map 都好準，街道同出發前搵嘅一樣。
住嘅地方同 Airbnb 上面嘅相係一模一樣，地方舒適寬敞。非常滿意。

## 第一晚活動

去旅行嘅第一晚，我哋一般都係食完嘢就去行超市同十蚊店之類嘅鋪頭。今次都唔例外。
因為好多年之前去首爾食過本粥，所以今次都想回味一吓。搵到海雲台有[本粥](https://place.map.kakao.com/19051617)，就直接去咗食喇。

食完本粥，有少少雨。我哋就嗱嗱聲去咗[DAISO](https://place.map.kakao.com/21852991)行一陣，買少少日用品。呢間 DAISO 好大，有三層，都幾好行。

行完 DAISO，就過咗去對面街嘅 [Artbox](https://place.map.kakao.com/1237498094)。記得上次喺首爾嗰陣都有行，買咗唔少文具。不過呢間文具唔太多，賣好多玩具、水樽、電子嘢、髮飾等等。

不過我哋都仲未買到清潔用品，所以再去咗 [Save Zone](https://place.map.kakao.com/1868142553)行超市，不過都淨係買到士多啤利，因為佢哋賣嘅清潔用品 size 太大，用唔著。
要去到行[海雲台傳統市場](https://place.map.kakao.com/18525086)先至買到想要嘅嘢。

第一日就係咁過咗喇。

[返去行程主頁](https://github.com/carlosclk/trips/tree/main/2023-04_Busan_n_Fukuoka)
