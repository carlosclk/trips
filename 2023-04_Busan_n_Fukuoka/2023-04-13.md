# 2023年4月13日 - 甘川文化村 -> 南浦洞 -> 福岡

## 出乎意料嘅甘川文化村

同之前嘅旅程好唔同，我哋今次會去兩個市城旅行，呢兩個城市仲要係喺唔同嘅國家添。
就係咁，我哋今日要急急忙忙咁食早餐，執好哂嘅退房嘞。
我嘅計劃係先將啲行李寄存喺釜山 KTX 站先出去玩。玩到晏晝就返嚟攞返啲行李，坐船去福岡。

攞住咁多行李，梗係唔撘地鐵，比多少少錢坐的士啦。用 Kakao T call 車真係無得輸。

釜山 KTX 嘅的士站係喺 5號出口。一入站就即刻見到 coin locker 同寄存行李嘅鋪頭。
我哋揀咗將行李寄喺 coin locker。寄好之後又出返去撘的士去甘川文化村喇。

唔知係唔係我哋坐唔慣， KIA 嘅電動的士唔係咁舒服，加上要上山同多彎，攪到我同個囡都有少少暈車浪。
不過一上到山，好好嘅天氣同色彩繽紛嘅甘川文化村醫好咗我哋嘅唔舒服。好快我哋就回復精神，預備遊覽甘川呢個哋方。

所有去甘川文化村嘅遊客都知道，喺甘川文化村起步點有得賣甘川嘅地圖。地圖上面有三條由甘川地膽建議嘅路線比遊客選擇。
阿囡二話不說就揀咗最長嗰條，因為佢要 "及" 哂所有印仔。好，咁我哋就出發喇。
出發無耐就見到租韓服嘅地方，不過諗到我哋要行最多嘅路線，我哋最後都冇租到韓服。
我哋做嘅呢個決定好啱，因為甘川嘅路，特別係行經民居嘅部分其實係好窄嘅。
除非係一心租韓服，搵附近嘅幾個景點同 coffee shop 打吓卡，否則唔建議租韓服。

我哋由大約 11點開始出發，行經好多熱門嘅打卡景點，沿著地圖嘅路線，一步一步行。

行到有嘢食賣就食少少，有遮蔭嘅地方就飲下水。行到差唔多 1點，我哋都要坐底休息一吓，食個飯。
見到地圖上面寫有一間餐廳喺附近，我哋就去搵佢喇。
去到發現原來佢住要係賣飲品同小食嘅，不過因為肚餓喇，而且又熱，都係決定入去飲啲嘢食啲嘢。

行咗兩個鐘先行咗大槪三分之一嘅路程。條路真係幾長，而且因為多小路，其實都易行錯。我哋就行錯咗兩次嘞。
之後嘅路程離起點有一定距離，打卡嘅景點亦減少咗。多咗嘅係可以感受不同文化嘅店舖。

最後我哋行到 3點幾，所有嘅印仔都 "及" 得哂，好開心。最多嘅路線得好少人揀，行到尾我哋幾乎見唔到遊客。
咁我哋就坐的士去下一個地點嘞。

## 由南浦洞寄出嘅名信片

多得 Kakao Map，我哋可以講到 exactly 我哋想去嘅地方：[Good Ol' Days Cafe Busan](https://www.instagram.com/goodoldays_cafe/)。
呢間 cafe 嘅樓上其實喺係一間酒店。我諗就係因為呢個原因，佢哋有好多款名信片畀客人選購。佢哋仲提供郵寄服務。

行咗成朝都冇話好好哋咁食餐飯，我哋叫咗啲嘢飲同 cake，慢慢食吓，寫吓名信片畀朋友。
不過佢哋一個月先寄名信片一次嘅，我哋張名信片要 5月先寄出。希望真係順利寄出到啦。每一張名信片嘅郵費係 6000圜。

之後就去咗 Biff Market，諗住行吓街。點知行吓行吓見到 Daiso，於是又入去買嘢，冇再行 Biff Market，亦都冇去附近嘅樂天百貨喇。

## 第一次坐咁耐船

晚上 10點出發去博多嘅船，需要我哋喺晚上 6點半前報到。
碼頭就係釜山港國際 Terminal，喺釜山 KTX 站行過去大約 5-10 分鐘就到。
我哋快快咁樣由南浦站撘地鐵去到釜山站。
可能因為我唔識行，搵唔到釜山地鐵站去 KTX 站嘅路，於是我哋上返地面，好急咁樣去返 KTX 站 5號出口攞行李。
攞咗之後，因為冇特別搵 KTX 嘅站內地圖，情急之下就上咗一樓，希望快快搵到我哋要去嘅 9號出口。
諗住上上落落會用好多時間，原來釜山 KTX 站有天橋去釜山港國際 Terminal，好彩。
去到報到嘅時間係 6點15分。唉，一額汗。

攞咗船飛但係未入得閘住，因為唔知幾點先再食嘅，所以我哋去搵少少嘢食先。
喺碼頭裏面嘅 7仔買咗 3份粥，整熱咗都 ok。唔係話好好味嘅，不過不失咁啦。
終於 7點，可以入閘嘞。過程都係好似平時撘飛機出境咁，不過冇寄倉行李，自已拎住。
候船室唔係好大，有免稅店但係冇乜嘢買嘅，亦都冇咩好食嘅。
同船嘅都係韓國家庭同一班一班一齊去玩嘅老友，真係老嗰啲。最後等咗成個鐘先可以上船。

New Camelia 一部份係貨船，亦係客船。客倉嘅部份係喺 3-5 樓嘅。攞住好多行李嘅我哋要排長龍等一架只可以坐 4個人嘅𨋢。淨係呢度都攪咗十幾分鐘。
我哋訂咗喺 4樓嘅 [1等和室A](https://www.camellia-line.co.jp/shipfacility/roomguide/#04)，行李上哂去 4樓之後，我就經船中心嘅樓梯落 3樓攞鎖匙。
間房基本上同相嘅係一樣嘅，好簡單嘅和室。我哋安頓好之後就打算去睇吓有咩食。
落到去 3樓，本來諗住喺餐廳食飯，去到先發現餐廳因為新冠嘅關係未開返。實際上，我哋見到其他人一係就帶好多嘢上船食，一係就買即食嘢食。
咁我哋咩都冇準備，唯有買杯麵、粥同零食啦。

食完見仲未開船，又唔識轉電視去日本電視台，咁冇咩攪就出去睇吓船上嘅設施啦。
有細細嘅遊戲房，有夾公仔機，又有賽車 game。不過冇得 "唱" 錢，所以無得玩嘞。咁又去睇下厠所同浴場啦。

厠所就無乜好講嘅。浴場就係日式嘅，有一格格地方沖乾淨個身，再過去大浴池浸浴。不過水好熱，唔習慣所以沖唔到。
可能大家都唔鍾意太早沖涼，所以我去嘅時候冇乜人...

沖完涼就開船嘞，大家都走出去睇釜山嘅夜景。而家啲電腦部部都 RGB，香港嘅青馬又係，原來連釜山都係... 好俗...
離開咗釜山港，去到黑鼆鼆嘅大海，乜都見唔到。因為天氣唔太好，又冇星星，仲凍冰冰，都係返房嘞訓嘞。

因為係貨船，所以成程都好定，完全冇浮吓浮吓嘅感覺。第一次好似日本人咁打地舖，我覺得都舒服。我同阿囡就好瞓啲，媽媽就生保床，瞓得嘛嘛哋...

[返去行程主頁](https://github.com/carlosclk/trips/tree/main/2023-04_Busan_n_Fukuoka)
